Θεωρία φπ
Κατρακούλης Πέτρος, Κουζιώρτης Φώτης, Λαγαρίας Χαράλαμπος
Αμερικανική Γεωργική Σχολή Θεσσαλονίκης

Περίληψη και καινοτομία:
Η αλλαγή που έχει προκληθεί τα τελευταία χρόνια σε όλο τον πλανήτη και κυρίως στον
αγροτικό τομέα λόγω της κλιματικής κρίσης δείχνει να απειλεί άμεσα το ανθρώπινο είδος. Η
ταχεία μείωση των καλλιεργήσιμων εδαφών σε συνδυασμό με την ολοένα και αυξανόμενη
αλλοίωση των γόνιμων εδαφών μάς ώθησαν στο να υλοποιήσουμε την παρακάτω έρευνα
προσπαθώντας έτσι να βρούμε λύσεις για τα δύο αυτά προβλήματα καθώς και για την
βελτίωση της μη επαρκούς παραγωγής με την οποία έρχονται αντιμέτωποι κάθε χρόνο οι
γεωργοί. Η έρευνα αυτή πραγματοποιήθηκε με σκοπό να ανακαλύψουμε αν οι αναλογίες δύο
μαθηματικών αριθμών επηρεάζουν τις αποδόσεις μιας καλλιέργειας. Ύστερα από αναζήτηση
στο διαδίκτυο καταλήξαμε στο ότι δεν υπάρχει παρόμοια έρευνα που να επιδιώκει να
βελτιώσει την παραγωγή βιολογικά χρησιμοποιώντας αντίστοιχες αναλογίες. Επινοήσαμε έτσι
τις αναλογίες με βάση τους αριθμούς φ και π (1.61 και 3.14) σε μια καλλιέργεια βιολογικών
ίσιων-σγουρών μαρουλιών και μελετήσαμε την εβδομαδιαία ανάπτυξή τους με την βοήθεια
ενός μετεωρολογικού σταθμού, αισθητήρων εδάφους και αρδευτικού συστήματος, έχοντας
στην κατοχή μας μόλις 30 γλάστρες, μίλι, κοπριά αγελάδας, κοπριά σκουληκιών και κομπόστ
από φυτικά υπολείμματα. Το πείραμα εφαρμόστηκε μέσα σε γυάλινο θερμοκήπιο, ώστε να
εξασφαλίσουμε όσο το δυνατόν ακριβέστερα αποτελέσματα (όλες οι γλάστρες βρίσκονται στις
ίδιες συνθήκες περιβάλλοντος και εξασφαλίσαμε την ίδια ποσότητα νερού για πότισμα) και να
περιορίσουμε τους κινδύνους που μπορούν να επηρεάσουν την έρευνα, με απώτερο σκοπό
να βρούμε αν τελικά μπορούν να αυξηθούν τα αποτελέσματα της παραγωγής. Η καινοτομία
μας βασίστηκε πάνω σε ένα μείζον θέμα που απασχολεί όλους τους παραγωγούς: χρονικά
περιθώρια μαζί με μεγάλη παραγωγή. Έτσι δημιουργήσαμε τις δικές μας αναλογίες (χώματος
προς συμπλήρωμα) με βάση τους δύο αριθμούς (φ και π) αναζητώντας μια γρηγορότερη,
μεγαλύτερη αλλά ποιοτικότερη παραγωγή.
Εισαγωγή:
Όπως όλοι γνωρίζουμε, η βιολογική γεωργία παίζει σημαντικό ρόλο στην ζωή μας καθώς και
στην προώθηση της αειφόρου γεωργίας. Τα βιολογικά προϊόντα κατέχουν ένα μεγάλο
ποσοστό της αγοράς και όσο περνάνε τα χρόνια όλο και περισσότεροι άνθρωποι τείνουν να τα
προτιμούν. Στις μέρες μας, όπου οι τιμές των ανόργανων λιπασμάτων και των χημικών
φυτοφαρμάκων συνεχίζουν να αυξάνονται σε συνδυασμό με το πρόβλημα του
υπερπληθυσμού το οποίο αρχίζει και γίνεται ακόμα πιο έντονο, καθώς και η έλλειψη της
τροφής σε αρκετές χώρες μας αναγκάζουν να στραφούμε σε πιο αειφορικές και αποδοτικές
τεχνικές με τελικό προορισμό την μαζική παραγωγή αλλά ταυτόχρονα και ποιοτική διατροφή.
Μεθοδολογία:
Ύστερα από έρευνα που πραγματοποιήθηκε, αποφασίσαμε να εξετάσουμε αν δυο
μαθηματικοί αριθμοί (φ=1,61 και π=3,14) μπορούν να επηρεάσουν τις αποδόσεις στην
καλλιέργεια βιολογικών ίσιων και σγουρών μαρουλιών σε περίοδο οκτώ εβδομάδων.
Αναγνωρίζοντας πως οι αναλογίες του χώματος στα φυτά μπορούν να επηρεάσουν τα
αποτελέσματά τους, σκεφτήκαμε να εφαρμόσουμε τους αριθμούς φ και π με τέτοιο τρόπο ώστε
να διαμορφωθούν και αντίστοιχα οι αναλογίες του χώματος με τα συμπληρώματα - λιπάσματα.
Για να προκύψει ο αριθμός π (3,14), διαιρέσαμε το 4,4 με το 1,4 και προέκυψε το 3,14 και για το
φ (1,61) χρησιμοποιήσαμε την ακολουθία φιμπονάτσι και με την διαίρεση 3,4 με 2,1 προέκυψε
ο αριθμός 1,61. Το πείραμα ξεκίνησε στις 23 Δεκεμβρίου 2022, αφού εγκαταστήσαμε μέσα σε
θερμοκήπιο 30 γλάστρες των 9,5 λίτρων η καθεμία πάνω σε παλέτες καλυμμένες με
εδαφόπανο έτσι ώστε να βρίσκονται όλες στο ίδιο ύψος. Επιπλέον χρησιμοποιήθηκε αυτόματη
άρδευση μέσω σταγόνων για να μην υπάρχει καμία διαφορά στην ποσότητα του νερού που θα
δέχεται το κάθε φυτό. Επιλέξαμε να τοποθετήσουμε το πείραμά μας μέσα σε θερμοκήπιο,
καθώς έτσι θα είμαστε σίγουροι πως η θερμοκρασία και υγρασία του χώρου δεν θα είναι
διαφορετική με κίνδυνο να επηρεάσει αρνητικά τα αποτελέσματά μας. Επίσης έχοντας στην
κατοχή μας αισθητήρες μέτρησης θερμοκρασίας και υγρασίας εδάφους, συλλέγαμε μετρήσεις
απευθείας από το κινητό μας για να σιγουρευτούμε πως όλα τα φυτά βρίσκονται σε
περιβάλλον με ίδιες συνθήκες. Σε κάθε γλάστρα υπάρχουν και τα δύο είδη φυτών (ίσιο και
σγουρό μαρούλι), ώστε να έχουμε παραπάνω μονάδες (φυτά) για να συγκρίνουμε. Όσον
αφορά τα υλικά, για να πραγματοποιήσουμε το πείραμά μας χρειαστήκαμε μίλι, κομπόστ από
φυτικά υπολείμματα, κοπριά από σκουλήκια και τέλος κοπριά από αγελάδες. Χωρίσαμε τις
γλάστρες σε τρεις εννιάδες και μία τριάδα ως εξής:
Η τριάδα περιείχε αποκλειστικά σκέτο μίλι μαζί με τα φυτά ώστε να λειτουργήσει ως μάρτυρας
για τα υπόλοιπα φυτά (control).
● Η πρώτη εννιάδα περιείχε τα φυτά με την αναλογία του αριθμού φ=1,61
Χωρίζεται σε 3 τριάδες.
1) Στη πρώτη τριάδα χρησιμοποιήσαμε 3.4 κιλά μίλι και για τα υπόλοιπα 2.1 κιλά βάλαμε
κοπριά από αγελάδες.
2) Στη δεύτερη τριάδα χρησιμοποιήσαμε 3.4 κιλά μίλι και για τα υπόλοιπα 2.1 κιλά κοπριά
από σκουλήκια.
3) Στη τρίτη τριάδα χρησιμοποιήσαμε 3,4 κιλά μίλι και για τα υπόλοιπα 2,1 κιλά κομπόστ
από φυτικά υπολείμματα.
● Στη δεύτερη εννιάδα κάναμε ακριβώς το ίδιο με μόνη διαφορά ότι οι αναλογίες
προσαρμόστηκαν στον αριθμό π=3,14.
● Στην τρίτη εννιάδα οι αναλογίες που χρησιμοποιήθηκαν ήταν αυτές που θα έβαζε ένας
παραγωγός για τα δικά του φυτά. Ρωτώντας τους καθηγητές μας καταλήξαμε πως ένας
παραγωγός θα χρησιμοποιούσε 4,4 κιλά μίλι, αλλά 1,1 κιλά για κάθε αντίστοιχο
συμπλήρωμα (ο παραγωγός χρησιμοποιεί: 20% συμπληρώματα, 80% μίλι).
Ξεκινήσαμε τις εβδομαδιαίες καταγραφές μήκους και πλάτους κάθε φυτού για να βλέπουμε
πώς αυτά αποδίδουν με το πέρασμα του χρόνου. Τελικός μας σκοπός ήταν να μετρήσουμε το
βάρος κάθε φυτού, να τα συγκρίνουμε και στο τέλος να παρατηρήσουμε αν τελικά οι δύο αυτοί
μαθηματικοί αριθμοί κατάφεραν να επηρεάσουν θετικά την παραγωγή. Εφόσον έγινε η
συγκομιδή και οι μετρήσεις του καθενός ξεχωριστά, καταλήξαμε στα παρακάτω αποτελέσματα
και συμπεράσματα.
